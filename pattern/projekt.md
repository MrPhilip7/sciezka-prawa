Wyzwanie podsekcji GRAI ds. demokracji cyfrowej, demokratycznych innowacji i
transparentności przy wsparciu Wydziału Dialogu Społecznego BM MC
1. Wprowadzenie - opis organizacji, sytuacji i stanu aktualnego
Od stycznia 2025 r. Wydział Dialogu Społecznego (Biuro Ministra, Ministerstwo Cyfryzacji)
współpracuje z grupą ekspertek/ów z podsekcji GRAI ds. demokracji cyfrowej,
demokratycznych innowacji i transparentności. W ramach tej współpracy z grupą ekspercką
konsultowany był m.in. projekt Polityki Partycypacji i Transparentności MC oraz testowane są
różne narzędzia, które mają wspierać i usprawniać system związany z konsultacjami
społecznymi. Również ze względu na ZALECENIE KOMISJI EUROPEJSKIEJ z dnia
12.12.2023 r. “w sprawie propagowania zaangażowania obywateli i organizacji społeczeństwa
obywatelskiego w procesy kształtowania polityki publicznej oraz ich skutecznego uczestnictwa
w tych procesach”, w MC trwają prace nad rozszerzeniem możliwości bezpośredniego
zaangażowania obywateli oraz różnorodnych grup interesariuszy w procesy współtworzenia
i współdecydowania w zakresie regulacji prawnych, strategii oraz polityk publicznych
w obszarach związanych z szeroko pojętą cyfryzacją. Jest to jednak bardzo złożone wyzwanie
i w dłuższej perspektywie wiąże się m.in. z koniecznością stworzenia partycypacyjnych
i transparentnych rozwiązań oraz całego partycypacyjnego ekosystemu, w tym infrastruktury
cyfrowej wspierającej dialog społeczny, współpracę międzyresortową oraz umożliwiającej
szerokie zaangażowanie obywateli i monitorowanie na bieżąco procesów legislacyjnych.
2. Wyzwanie
Kompleksowe i bieżące śledzenie wszystkich zmian prawnych od momentu ich inicjacji aż po
wejście w życie.
oraz
Urzędnicze dokumenty (w tym regulacje i przepisy prawne) często zawierają skomplikowany,
formalny język, który może być trudny do zrozumienia dla przeciętnego odbiorcy.
Powiązane wyzwania ze strony obywateli:
• Niewystarczająca transparentność i utrudniony dostęp do informacji oraz
niezrozumiałe procedury, przez które obywatele czują się zagubieni i nie wiedzą, jakie
kroki powinni podjąć.
• Długi czas oczekiwania (a czasem i brak odpowiedzi na zgłoszenia) na
rozpatrzenie wniosków, co prowadzi do frustracji i poczucia ignorowania potrzeb.
• Różne podejście urzędników do obywatela, które obniża poziom zaufania do
instytucji i utrudnia skuteczną komunikację.
• Błędy w dokumentacji urzędowej, które mogą komplikować załatwianie spraw
i wymagać dodatkowych wyjaśnień.
• Przewlekłość postępowań administracyjnych, która często wiąże się z długim
oczekiwaniem na decyzje i brakami w komunikacji urzędowej.
Powiązane wyzwania ze strony administracji publicznej:
• Problem silosowości w administracji publicznej, polegający na odseparowaniu
jednostek organizacyjnych, działających z różnymi celami oraz procesami, co utrudnia
efektywną współpracę i wymianę informacji.
• Dotarcie z informacjami do różnorodnych grup interesariuszy i obywateli
(szczególnie istotne w przypadku konsultacji społecznych);
• Różne grupy wiekowe różnią się preferencjami dotyczącymi kanałów
komunikacji, poziomem zaawansowania technologicznego oraz sposobem
przyswajania/przekazywania informacji.
3. Oczekiwany rezultat
OPIS SUGEROWANEGO ROZWIĄZANIA
Ogólnie dostępne i wielofunkcyjne rozwiązanie dla administracji publicznej oraz obywateli,
które będzie jednocześnie pomagać monitorować prace legislacyjne i analizować ich wpływ
na możliwie najwcześniejszym etapie. Kompleksowa automatyzacja monitoringu legislacji,
która pozwoli na:
• szybkie śledzenie i reagowanie na nowe projekty ustaw i uchwał już na wczesnym
etapie prac legislacyjnych (od wczesnych etapów prekonsultacji i procesów
współtworzenia);
• monitorowanie etapów prekonsultacji i konsultacji społecznych, co umożliwi lepsze
przygotowanie opinii i zgłaszanie uwag przez zainteresowane strony;
• integrację informacji o postępach legislacyjnych, aktualizacjach tekstów oraz
zmianach w dokumentach w jednym miejscu;
• otrzymywanie raportów i alertów o istotnych zmianach, co zwiększa transparentność
procesu legislacyjnego i umożliwia skuteczne zarządzanie ryzykiem;
• ułatwienie dostępu do wiedzy zarówno dla urzędników, jak i obywateli czy partnerów
społecznych, którzy mogą aktywnie uczestniczyć w procesie stanowienia prawa.
Chodzi o rozwiązanie integrujące rządowy portal RCL z portalem sejmowym oraz połączenie
funkcji takich platform jak Vigilex i OSR udostępnianych w Biuletynie Informacji Publicznej
w całość, na wzór interaktywnego narzędzia Legislative Train Schedule, stworzonego przez
Parlament Europejski. Rozwiązanie ma umożliwić śledzenie postępów prac nad aktami
legislacyjnymi w formie wizualnej – podobnie jak w przypadku Legislative Train Schedule,
gdzie została użyta metafora pociągów i wagonów (każdy „pociąg” reprezentuje jeden
z głównych priorytetów politycznych Komisji Europejskiej, a „wagony” oznaczają
poszczególne projekty legislacyjne związane z tym priorytetem). Legislative Train Schedule
jest aktualizowany regularnie i pozwala zarówno urzędnikom, politykom, jak i obywatelom na
bieżąco śledzić zmiany prawne oraz zrozumieć powiązania między różnymi elementami
programu legislacyjnego.
Rozwiązanie ma prezentować ścieżkę legislacyjną poszczególnych aktów prawnych,
pokazując ich status w procesie legislacyjnym – na przykład czy projekt jest w fazie
przygotowania, pre- lub konsultacji, czy już uchwalony. Użytkownicy mogą w łatwy sposób
monitorować, na jakim etapie znajdują się różne projekty, co zwiększa przejrzystość i ułatwia
zrozumienie skomplikowanego procesu legislacyjnego.
OPIS DODATKOWYCH FUNKCJI ROZWIĄZANIA
• Jednocześnie rozwiązanie powinno umożliwiać wizualizację tzw. „impact analysis”,
które pomoże zapobiegać różnym problemom poprzez przewidywanie skutków decyzji
administracyjnych, planowanych działań, zmian prawnych czy projektów oraz pomóc
zidentyfikować finansowe, operacyjne i społeczne konsekwencje podejmowanych
decyzji.
• Dzięki takim analizom możliwe będzie racjonalne planowanie wydatków, wdrażanie
zmian strukturalnych i proceduralnych oraz minimalizacja ryzyka niekorzystnych
efektów. Narzędzie to ma wspierać zwiększenie przejrzystości działania urzędów i ich
lepszą responsywność wobec potrzeb obywateli, a także pomagać uniknąć
niezamierzonych negatywnych konsekwencji w funkcjonowaniu administracji
publicznej.
• Rozwiązanie to powinno służyć urzędnikom w administracji publicznej w lepszej
organizacji pracy, umożliwić usprawnienie procesów oraz skrócenie czasu obsługi
obywateli poprzez eliminację potencjalnych barier, jak również powinno odpowiedzieć
na realne trudności, które odczuwają obywatele w codziennych kontaktach
z urzędami.
• Rozwiązanie do wdrożenia w administracji publicznej powinno być też zintegrowane
ze wsparciem dla obywateli, które pomoże w tłumaczeniu urzędniczych dokumentów
na prosty język i zrozumieniu złożonych przepisów wraz ze skutkami prawnymi.
• Rozwiązanie to ma mieć na celu uproszczenie treści dokumentów, tak aby były one
łatwe do przeczytania i zrozumienia za pierwszym razem, co ułatwi obywatelom
korzystanie z usług publicznych i załatwianie spraw urzędowych.
• Dzięki niemu możliwe ma być poprawienie jakości komunikacji publicznej poprzez
stosowanie zasad prostego języka, co przekłada się na lepszą dostępność informacji
oraz bardziej efektywną komunikację między urzędem a obywatelem.
• Rozwiązanie ma jednocześnie wspierać osoby mniej biegłe w języku formalnym
i pomagać im szybciej oraz efektywniej rozwiązywać sprawy urzędowe i rozumieć
język urzędowy oraz prawniczy.
• Chodzi więc również o stworzenie kompleksowego rozwiązania, które poprawi nie
tylko transparentność procesów legislacyjnych i ułatwi ich śledzenie (wraz z analizą
skutków regulacji), ale też umożliwi dotarcie z informacjami / komunikację
z obywatelami w różnych grupach wiekowych, aby zwiększyć ich zaangażowanie
i wzmocnić zaufanie do instytucji państwowych.
• Rozwiązanie powinno być zatem dostosowane do potrzeb odbiorców komunikacji,
eliminując bariery technologiczne, wiekowe i językowe, aby każda osoba miała równy
dostęp do informacji publicznej, w tym mogła dotrzeć do informacji o konsultacjach
społecznych w prosty sposób (bez konieczności wchodzenia każdorazowo na stronę
danego urzędu).
4. Wymagania formalne
Projekt przesyłany do oceny powinien zawierać:
• szczegółowy opis i tytuł projektu,
• prezentację w formacie PDF (maksymalnie 10 slajdów),
• film umieszczony w dostępnym, otwartym repozytorium (link), trwający
maksymalnie 3 minuty i prezentujący projekt.
Dodatkowo może zawierać:
• materiały graficzne lub inne elementy związane z projektem.
5. Wymagania techniczne
Preferujemy rozwiązania na zasadzie open source (otwarte oprogramowanie). Rozwiązanie
powinno być też kompatybilne i zgodne ze standardami portali gov.pl oraz samorzad.gov.pl,
w tym powinno spełniać następujące wymogi techniczne i funkcjonalne dotyczące
dostępności, bezpieczeństwa danych, interoperacyjności i zgodność z normami prawnymi,
m.in.:
• zasad ochrony danych osobowych zgodnie z RODO oraz zasadami bezpieczeństwa
informacji obowiązującymi w administracji publicznej;
• zapewnienia dostępności cyfrowej zgodnie z ustawą o zapewnianiu dostępności
osobom ze szczególnymi potrzebami, tak aby rozwiązania były dostępne dla
wszystkich użytkowników, w tym osób z niepełnosprawnościami;
• stosowania technologii i protokołów zaakceptowanych na platformach rządowych, co
umożliwia integrację i wymianę danych między systemami (spełnienie standardów
interoperacyjności);
• przestrzegania standardów ochrony małoletnich przy przetwarzaniu danych
i interakcjach z użytkownikami;
• regularnego monitorowania i aktualizowania oprogramowania, aby spełniać
najnowsze wymagania prawne, techniczne i bezpieczeństwa.
Jednocześnie rozwiązanie powinno brać pod uwagę “Akt o usługach cyfrowych“ (Digital
Services Act, DSA), czyli unijne rozporządzenie, które ma na celu stworzenie
bezpieczniejszego oraz bardziej przejrzystego środowiska internetowego dla wszystkich
użytkowników.
Więcej szczegółowych informacji, a także teksty przepisów i wytyczne można znaleźć na
stronach:
• Ministerstwa Cyfryzacji: https://www.gov.pl/web/cyfryzacja/akt-o-uslugach-cyfrowychdigital-services-act oraz https://www.gov.pl/web/ia
• Urzędu Komunikacji Elektronicznej (UKE): https://uke.gov.pl/uslugi-cyfrowe/czym-jestdsa/
• Oficjalnej stronie Komisji Europejskiej dotyczącej cyfrowych usług i platform:
https://digital-strategy.ec.europa.eu/en/policies/digital-services-act-package
6. Sposób testowania i/lub walidacji
Do prezentacji wystarczy projekt koncepcyjny z ew. wizualizacjami / projektami graficznymi
interfejsu użytkownika (UI).
7. Dostępne zasoby
Rysunek przedstawia (w niewielkim uproszczeniu) schemat ścieżki legislacyjnej. Prosimy
jednak również o uwzględnienie etapu przed rządowym etapem legislacyjnym (tzn. etapu
prekonsultacji oraz procesów współtworzenia na podstawie ZALECENIA KOMISJI
EUROPEJSKIEJ z dnia 12.12.2023 r.)
Więcej szczegółów: Proces legislacyjny » Witryna edukacyjna Kancelarii Senatu
8. Kryteria oceny
• Związek z wyzwaniem — 30%
• Pomysł — 10%
• Oryginalność — 10%
• Kompletność projektu — 20%
• Potencjał wdrożeniowy — 30%

